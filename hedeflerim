Türkiye Cumhuriyeti devleti son yıllarda özellikle savunma sanayisinde yaptığı çalışmalar ile öne çıkıyor. Bu çalışmaların da en ses getirenleri geliştirilmiş İHA ve SİHA'lar oldu. Türkiye devleti yalnızca bu teknolojileri başka ülkelere ihraç edip ekonomisine katkı sağlamakla kalmadı, aynı zamanda satmış olduğu bu teknolojiler son yıllarda gerçekleşen Ukrayna-Rusya savaşında ve Azerbaycan-Ermenistan çatışmalarında kendilerini kanıtlamış oldu. Bu başarılı durum da önü açık bir kariyere sahip olmak isteyen genç Türk yazılımcıları bu sektöre doğru itiyor.

Türkiye'nin geleceği için değerlendirilebilecek diğer bir alan ise elektrikli arabalar. Dünyanın değişen trendlerinden geri kalmak istemeyen Türkiye, devlet ve çeşitli grupların da destekleri ile kendi elektrikli otomobili TOGG'u üretti. Yollara inmeden önce de insanların dikkatini çeken otomobil, sahaya indikten sonra aynı yoğunlukta ilgi görmeye devam etti. Sektör açısından bakacak olursak, bu projenin yıllar içinde sağlıklı bir biçimde sürdürülebilme ihtimali olması ve sahip olduğu istihdam potansiyeli ile yine yazılım üzerine kariyer inşa etmek isteyenler için yeterince cezbedici.

Fakat benim şahsi duruşum bu alanlara biraz mesafeli. Tabi bunu söylemek için çok erken çünkü etrafımdaki sektörler hakkında derin bir bilgiye sahip değilim ama kısaca şunu söyleyebilirim: Yazılım dediğimiz olgu; otomobil, uçak gibi tamamen somut ürünlerle birleşince beni biraz itiyor gibi. Zaten bilgisayar mühendisliği yerine de yazılım mühendisliği tercih etmemin sebebi de aynı aslında. Ben işin biraz daha soyut tarafında kalmak istiyorum. Ama tabi neler olacağını zaman gösterecek.

Saymış olduğum alanların dışında, yüzeysel bir araştırma sonucunda karşıma çıkan başka bir alan yok. Onların dışında Türkiye devletini biraz daha inşaat sektörü ile arası iyi olarak bilirim hep. Yol, köprü, bina vs. Ama artan kent nüfusları ile birlikte şehir ve bölge planlamanın da önemli bir yere sahip olma ihtimali var. Gelecekte akıllı kentler, yüksek teknoloji kentleri veya başka bir isimle bunları duyabiliriz ki bu kentler veya içindeki binalar, apartmanlar da yüksek teknoloji içerecek. Dolayısıyla IoT alanının da bu sektör ile arasındaki bağların pek zayıf olmayacağını tahmin edebiliriz.

Neticede her ne kadar bu konular hakkında derince bir bilgiye sahip olmasam da zaman içerisinde yapacağım araştırmalarla kendi yolumu bulup, daha belli bir alan üzerinden kariyerimi inşa edebilirim. Ama burada en önemlisi trendleri takip etmek ve değişime ayak uydurmak. Eğer bunlara adapte olamazsam, tıpkı bir canlı türünün çevresine adapte olamayıp türünün yok oluşa gitmesi gibi benim de kariyerim sıradan ve yarını belli olmayan bir kariyer haline gelebilir. 